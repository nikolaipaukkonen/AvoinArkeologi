# AvoinArkeologi

## Mistä on kyse?

Tällä sivulla on ohjeita ja oppaita, jotka on tarkoitettu arkeologeille, arkeologian opiskelijoille ja arkeologian harrastajille. Ohjeet käsittelevät erilaisia toimintoja, jotka liittyvät esimerkiksi kartta-aineistojen, erilaisten mittausten, tietokantojen ja 3D-mallien käsittelyyn. Ohjelmat, joille ohjeet on tehty, ovat avoimen lähdekoodin ilmaisia ohjelmia. Arkeologisten hankkeiden budjetit ovat usein rajoittuneita tai olemattomia, kun taas esimerkiksi kartoitusalan tai 3D-aineistojen käsittelyyn tarkoitettujen ohjelmistojen lisenssit voivat maksaa satoja tai tuhansia euroja vuodessa. Avoimuus on myöskin tärkeä tieteen etiikan ominaisuus -- tutkijan pitäisi tietää, mitä ohjelma tarkalleen ottaen tekee sisään syötetylle datalle, sen sijaan, että ohjelmaan suhtauduttaisiin kuin mustaan laatikkoon. 

## Avointa koodia ja ilmaista kaljaa

Mitä on avoin lähdekoodi ja mitä käsitteellä "avoin" ylipäänsä tarkoitetaan? Arkikielessä avoimella lähdekoodilla (open source) ymmärretään usein ensisijaisesti, että ohjelmisto olisi ilmainen. Se ei kuitenkaan välttämättä tarkoita sitä. Taustalla on laajempi filosofia ja sekaannus, joka liittyy englannin free-sanan merkitysvivahteisiin. Eräs (kiisteltykin) liikkeen pioneeri [rms](https://fi.wikipedia.org/wiki/Richard_Stallman) on muotoillut eron lentävään lauseeseen "Think free as in free speech, not free beer." Käyttäjien pitää voida 1) lukea ohjelman takana olevaa koodia vapaasti ja 2) muokata, kehittää ja jakaa sitä edelleen (useimmiten toki alkuperäisen kehittäjän mainiten). Erilaisia [lisenssejä](https://opensource.org/licenses/) on useita.

Avoin lähdekoodi tarkoittaa käytännössä sitä, että käyttäjä voi myös kääntää sen toimivaksi ohjelmaksi, jolloin se on periaatteessa ilmainen. Todellisuudessa ohjelmistojen kehittäminen ei kuitenkaan ole ilmaista, vaan vaatii runsaasti aikaa ja resursseja. Kehitystyön taustalla on usein monia kehittäjiä, joiden motiivit vaihtelevat -- toiset haluavat täytettä CV:lleen, toisten motiivit ovat ideologiset ja joillekin avoimen lähdekoodin kehitystyö on harrastus. Nykyään myös suuryritykset kuitenkin osallistuvat kehittämiseen, koska ne myös käyttävät tuotteissaan avoimeen lähdekoodiin perustuvia osia. Tilanne onkin hämärtynyt jonkin verran, ja esimerkiksi kaupallisten sovellutusten kohdalla kysymys alkuperäisen kehittäjän vastuusta on aiheuttanut keskustelua. Näennäisesti ilmaisten avoimen lähdekoodin ohjelmien rahoitusmallina voi oila myös maksullisten lisätoimintojen, opetuksen tai käyttäjätuen tarjoaminen. Mikäli ohjelma on täysin harrastajavetoinen, voi sitä myös tukea vapaaehtoisin lahjoituksin. Esimerkiksi CloudComparen pääkehittäjä [danielgm](https://danielgm.net/) tekee äärimmäisen hyvää työtä, ja jos ohjelmasta on sinulle hyötyä, [tue sitä rahallisesti](https://donorbox.org/support-cloudcompare).

## Ehdotuksia?

Parannusideoita ja korjauksia otetaan vastaan [GitHubin](https://github.com/nikolaipaukkonen) kautta. Päivitän sivustoa ilmaiseksi ja vapaa-ajallani, joten en ota vastuuta mistään sen seurauksista.

## Ohjeita, oppaita ja vinkkejä

### Blender

- Realististen materiaalien muokkaus

### CloudCompare

- [Syvyyskartan tekeminen](https://github.com/nikolaipaukkonen/AvoinArkeologi/blob/main/CloudCompare_Syvyyskartta/CloudCompare_syvyyskartta.md)

- Pistepilvien vertailu

### Meshlab

- Meshin yksinkertaistus

### Meshroom

- Peruskäyttö

### Python

### RGPR

### QGIS

- [WMS/WMTS-aineistojen tuonti](https://github.com/nikolaipaukkonen/AvoinArkeologi/blob/main/QGIS_WMS-aineistojen_kaytto/WMS-aineistojen_kaytto.md)

- Kaltevuuskartat ja analysointi

- MML pistepilviaineistot ja QGIS
